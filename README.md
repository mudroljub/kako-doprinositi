## Škola koda: Vodič za developere
# Kako doprinositi projektima?

***Razvoj softvera je veoma složena aktivnost i na procedure razvoja softvera će vam otići dosta vremena. Međutim, neophodno je savladati ih ukoliko se želite baviti razvojem.***

Za početak je neophodno otvoriti naloge na svim navedenim servisima.

### Slack: Komunikacija

[Slack](https://slack.com/) je program za komunikaciju, poput Skype-a, koji služi prvenstveno za posao. Zbog toga, napravljen je da bude zatvoren, i možete mu pristupiti samo preko pozivnog linka: 

- [slack-skolakoda](https://join.slack.com/t/skolakoda/shared_invite/enQtMzQxODgxMjM3NDYyLTg5MjFiZjAxZjgyYWViMGEzMzIxNTJlNGNhMWU4NzBhYzI5ZWZiZjlmZGUzMDI0MjJkMGIxMDFmYmI5YWYwNjQ)

Ako link trenutno ne radi, [javi nam](https://skolakoda.org/kontakt) da ga obnovimo.

Unutar Slacka postoje razni kanali:
- general za zajedničke stvari od opšteg značaja 
- random za bilo šta neobavezno

Ostali kanali su uglavnom nazvani po projektima.

### Trello: Vođenje projekta

[Trello](http://trello.com/) je softver za vođenje projekta, tu zapisujemo zadatke koje treba uraditi, pratimo ko šta radi, i dokle je stiglo.

Potrebno je prvo da napravite nalog, a potom pokušate da se pridružite [kontrolnoj tabli Školi koda](https://trello.com/skolakoda). Teoretski, ako ste već na Slacku, trebalo bi da se možete priključiti. Ako se ne uspete priključi, javite se na Slack kanalu da to rešimo.

### Git i Github: Razvoj softvera

[Git](https://git-scm.com/downloads) služi za čuvanje istorije koda i zajednički razvoj softvera. Ukoliko već ne koristite Git, trebaće vam neko vreme da pohvatate osnovne komande. Git možete koristiti preko komandne linije ili preko korisničkog interfejsa. Najbolje je da prvo ispratite neki tutorijal. Nakon što savladate osnovne komande, pročitajte:

- [Rad sa gitom u kolektivu](https://skolakoda.org/rad-sa-gitom)

[Github](http://github.com/) je online git platforma. Otvorite nalog na Githubu, a potom proverite da li ste podesili svoje korisničke podatke na lokalnoj instalaciji gita (potražite: *git set username and email*).

Kao i do sada, ako negde zapne, slobodno potražite pomoć na našem slack kanalu.

### Početak zajedničkog rada

Čestitamo, prošli ste sve birokratske procedure i konačno stigli do samog koda. Da biste radili na [nekom od projekata](https://skolakoda.org/radovi), potrebno je da mu dobijete pristup (pitajte preko slacka). Nakon što vas dodamo na projekat, možete ga klonirati i pokrenuti na lokalu. U `README` fajlu svakog projekta nalazi se uputstvo za pokretanje. Ukoliko ne radi, opet pitajte na slacku.

Nakon što ste uspeli da pokrenete projekat na lokalu i otvorite ga, sve je spremno da počnete. Napravite svoju granu i gitu i možete početi da na njoj vršite izmene. Pre nego što se bacite na pisanje, nije loše upoznati se sa [dobrim praksama](/dobre-prakse), posebno sa kodnim standardom koji se koristi na projektu. Nakon što završite zadatak, sledi revizija koda. Konačno, ako vaš kod zadovolji kodni standard, postaće deo projekta.

Srećno kodiranje!
