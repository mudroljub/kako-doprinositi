## Škola koda: Vodič za developere
# Kako doprinositi projektima?

***Razvoj softvera je veoma složena aktivnost i na procedure razvoja softvera će vam otići dosta vremena. Međutim, neophodno je savladati ih ukoliko se želite baviti razvojem.***

Za početak je neophodno otvoriti naloge na svim navedenim servisima.

### Slack: Komunikacija

[Slack](https://slack.com/) je program za komunikaciju, poput Skype-a, koji služi prvenstveno za posao. Zbog toga, napravljen je da bude zatvoren, i možete mu pristupiti samo preko pozivnog linka: 

- [http://bit.ly/slack-skolakoda](http://bit.ly/slack-skolakoda)

Problem je što je trajanje pozivnog linka ograničeno, i mora se redovno obnavljati. Ako link trenutno ne radi, [javi nam](https://skolakoda.org/kontakt) da ga obnovimo (*ni mi ne volimo što su tako zakomplikovali*).

Unutar Slacka postoje razni kanali:
- general je za zajedničke stvari od opšteg značaja 
- random za bilo šta neobavezno
Ostali kanali su uglavnom nazvani po projektima koje vodimo.

### Trello: Vođenje projekta

[Trello](http://trello.com/) koristimo za vođenje projekta, tu zapisujemo zadatke koje treba uraditi, pratimo ko šta radi, i dokle je stiglo.

Potrebno je prvo da napravite nalog, a potom pokušate da se pridružite [kontrolnoj tabli Školi koda](https://trello.com/skolakoda). Teoretski, ako ste već na Slacku, trebalo bi da se možete priključiti. Ako ne uspete da se priključite našem timu na Trelu, javite se na Slack kanalu da to rešimo.

Neki od projekata imaju mogućnost priključenja preko pozivnog linka, na primer programerskim citatima se možete priključiti [ovde](https://trello.com/invite/b/fBcFTxgo/479e56fec92def1f0461fc818f22c6ab/programerski-citati).

### Git i Github: Razvoj softvera

[Git](https://git-scm.com/downloads) služi za čuvanje istorije koda i zajednički razvoj softvera. Ukoliko već ne koristite Git, trebaće vam neko vreme da pohvatate osnovne komande. Git možete koristiti preko komandne linije ili preko korisničkog interfejsa. Najbolje je da prvo ispratite neki tutorijal. Nakon što savladate osnovne komande, pročitajte:

- [Rad sa gitom u kolektivu](https://skolakoda.org/rad-sa-gitom)

[Github](http://github.com/) je jedna od platformi koje nude podršku u radu sa gitom i služi prventstveno za zajednički razvoj softvera. Ukoliko to već niste učinili, otvorite nalog na Githubu, a potom proverite da li ste podesili svoje korisničke podatke na lokalnoj instalaciji gita (potražite kako: *git set username and email*).

Kao i do sada, ako negde zapne, slobodno potražite pomoć na našem slack kanalu.

### Početak zajedničkog rada

Čestitamo, prošli ste sve birokratske procedure i konačno stigli do samog koda. Da biste radili na nekom projektu, potrebno je da mu dobijete pristup (pitajte preko slacka). Nakon što vas dodamo na projekat, možete ga klonirati i pokrenuti na lokalu. U `README` fajlu svakog projekta nalazi se uputstvo za pokretanje. Ukoliko ne radi, opet pitajte na slacku.

Nakon što ste uspeli da pokrenete projekat na lokalu i otvorite ga, sve je spremno da počnete. Napravite svoju granu i gitu i možete početi da na njoj vršite izmene. Pre nego što se bacite na pisanje, nije loše upoznati se sa [dobrim praksama](/dobre-prakse), posebno sa kodnim standardom koji se koristi na projektu. Nakon što završite zadatak, sledi revizija koda. Konačno, ako vaš kod zadovolji kodni standard, postaće deo projekta.

Srećno kodiranje!
